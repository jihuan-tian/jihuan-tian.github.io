---
layout: post
title: 梁启超《论君子》（加注论语）
date: 2020-10-11
disqus: y
---

君子二字其意甚广，欲为之诠注，颇难得其确解。为英人所称劲德尔门（gentleman）包罗众义，与我国君子之意差相吻合。证之古史，君子每与小人对待【《论语·卫灵公篇第十五 15.2》 在陈绝粮。从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”】，学善则为君子【《论语·学而篇第一 1.1》 子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”】，学不善则为小人。君子小人之分，似无定衡。顾习尚沿传类以君子为人格之标准。望治者，每以人人有士君子之心相勖【勖xù：勉励】。《论语》云：“君子人与？君子人也！” 明乎君子品高，未易几及也。【《论语·泰伯篇第八 8.6》 曾子曰：「可以讬六尺之孤，可以寄百里之命，临大节而不可夺也，君子人与，君子人也。」】

英美教育精神，以养成国民之人格为宗旨。国家犹机器也，国民犹轮轴也。转移盘旋，端在国民，必使人人得发展其本能，人人得勉为劲德尔门，即我国所谓君子者。莽莽神州，需用君子人，於今益极，本英美教育大意而更张之。国民之人格，駸駸【駸qīn：马极速奔驰貌】日上乎。

君子之义，既鲜确诂，欲得其具体的条件，亦非易言。《鲁论》所述，多圣贤学养之渐【渐：条件，前提；逐步发展的过程】，君子立品之方，连篇累牍势难胪【胪lú：陈述】举。周易六十四卦，言君子者凡五十三。乾坤二卦所云尤为提要钧元。乾象曰：“天行健，君子以自强不息。”坤象曰：“地势坤，君子以厚德载物。”推本乎此，君子之条件庶几近之矣。

乾象言，君子自励犹天之运行不息，不得有一暴十寒之弊。才智如董子，犹云勉强学问。《中庸》亦曰“或勉强而行之”。人非上圣，其求学之道，非勉强不得入于自然。且学者立志，尤须坚忍强毅，虽遇颠沛流离【《论语·里仁篇第四 4.5》 子曰：“富与贵，是人之所欲也，不以其道得之，不处也。贫与贱，是人之恶也，不以其道得之，不去也。君子去仁，恶乎成名。君子无终食之间违仁，造次必于是，颠沛必于是。”】，不屈不挠；若或见利而进，知难而退，非大有为者之事，何足取焉？人之生世，犹舟之航于海，顺风逆风，因时而异，如必风顺而后扬帆，登岸无日矣。

且夫自胜则为强，乍见孺子入水，急欲援手，情之真也【《孟子·告子章句上》所以谓人皆有不忍人之心者，今人乍见孺子将入于井，皆有怵惕恻隐之心；】。继而思之，往援则己危，趋而避之，私欲之念起，不克自胜故也。孔子曰：“克己复礼为仁。”【《论语·颜渊篇第十二 12.1》 颜渊问仁。子曰：“克己复礼，为仁。一日克己复礼，天下归仁焉。为仁由己，而由仁乎哉？”颜渊曰：“请问其目？”子曰：“非礼勿视，非礼勿听，非礼勿言，非礼勿动。”颜渊曰：“回虽不敏，请事斯语矣！”】王阳明曰：“治山中贼易，治心中贼难。”古来忠臣孝子愤时忧国奋不欲生，然或念及妻儿，辄有难于一死不能自克者。若能摈私欲尚果毅，自强不息，则自励之功与天同德，犹英之劲德尔门，见义勇为，不避艰险，非吾辈所谓君子其人哉？

坤象言，君子接物，度量宽厚，犹大地之博，无所不载。君子责己甚厚，责人甚轻。孔子曰：“躬自厚而薄责于人。”【《论语·卫灵公篇第十五 15.15》 子曰：「躬自厚，而薄责于人，则远怨矣！」】盖惟有容人之量，处世接物坦焉无所芥蒂，然后得以膺重任；非如小有才者，轻佻狂薄，毫无度量，不然小不忍必乱大谋，君子不为也。当其名高任重，气度雍容，望之俨然，即之温然【《论语·子张篇第十九 19.9》 子夏曰：「君子有三变：望之俨然，即之也温，听其言也厉。」】，此其所以为厚也，此其所以为君子也。

纵观四万万同胞，得安居乐业，教养其子若弟者几何人？读书子弟能得良师益友之薰陶者几何人？清华学子，荟中西之鸿儒，集四方之俊秀，为师为友，相蹉相磨，他年遨游海外，吸收新文明，改良我社会，促进我政治。所谓君子人者，非清华学子，行将焉属？虽然君子之德风，小人之德草【《论语·颜渊篇第十二 12.19》 季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善，而民善矣！君子之德风，小人之德草，草上之风必偃。”】，今日之清华学子，将来即为社会之表率，语、默、作、止，皆为国民所仿效。设或不慎，坏习惯之传行急如暴雨，则大事偾【偾fèn：覆败，灭亡】矣。深愿及此时机，崇德【《论语·颜渊篇第十二 12.21》 樊迟从游于舞雩之下。曰：“敢问崇德、修慝、辨惑？”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身以及其亲，非惑与？”】修学【《论语·述而篇第七 7.3》 子曰：“德之不修，学之不讲，闻义不能徒，不善不能改，是吾忧也。”】，勉为真君子，异日出膺大任，足以挽既倒之狂澜，作中流之底柱，则民国幸甚矣。
